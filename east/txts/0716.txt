התעוררנו בשעה 07:00, ארזנו את התיקים, עשינו צ\'ק האוט, אכלנו ארוחת בוקר במלון והלכנו לתחנה המרכזית לרכוש כרטיסי נסיעה להר. מנהלת המלון נפרדה מאיתנו לשלום והזמינה אותנו לחזור לישון במלון כשנחזור מהטיול. היא הביאה לנו גם 2 מקלות הליכה לדרך. 
בשעה 09:00 הגענו אל התחנה הראשונה של הטיול וממנה התחלנו לעלות ברגל לעבר פסגת ההר. 
בדרך עברנו מספר מקדשים (לראשון הסמוך לנקודה הראשונה נדרשנו לשלם, הוא גם היה הכי מיוחד לעומת השאר). במהלך הטיול שוחחנו (וטיילנו) עם מטיילת סינית שטיילה לבדה.  זמן קצר לאחר שפגשנו אותה פגשנו קבוצת קופים תוקפניים שחטפו לה את השקית שהייתה לה ביד. למזלה לא היו לה בשקית דברים יקרי ערך. 
בשעות הצהריים עצרנו באחד המקדשים ואכלנו ארוחת צהריים שהבאנו איתנו מראש (סנדוויצ\'ים - מעניין שבסין לא נהוג לאכול סנדוויצ\'ים,  בוודאי שלא במהלך טיול). 
בשעה 18:00 הגענו לנקודה שקרובה יחסית לרכבל שמוביל לנקודה הגבוהה ביותר בהר (השיא של הטיול) ושם החלטנו לסיים את היום. חיפשנו מלון ללילה ולמרבה הפלא המחיר היו גבוהים ברמות שלא פרופורציונליות לרמת החדר. המחיר שביקשו מאיתנו עבור חדר עלוב ביותר בלי שירותים ומקלחת היה גבוה מחדר סוויטת דלוקס שישנו בעבר. על חדר נורמלי ביקשו מאיתנו מחיר שבו ניתן לישון במלון 5 כוכבים בבייג\'ינג. בסופו של דבר מצאנו חדר בינוני ביותר במחיר גבוה אבל שפוי. 
נחנו מעט במלון ולפתע העובדות במלון דפקו בדלת ושאלו אם נרצה ארוחת ערב. עלינו ללובי (החדר נמצא מתחת ללובי), אכלנו ארוחת ערב וסיימנו את היום מוקדם (מחר מצפה לנו יום ארוך שיתחיל בזריחה). 