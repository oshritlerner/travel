בדומה לאתמול: קמנו מוקדם בבוקר, התארגנו, אכלנו ארוחת בוקר ונסענו לתחנה המרכזית הצפונית. ההבדל היחיד היה המלון ממנו יצאנו. בדומה לאתמול גם היום לא היה אוטובוס עקב הצפות בכבישים. החלפנו את הכרטיסים לכרטיסים למחר וחזרנו למלון. העברנו את מרבית היום במלון בצפייה בחדשות ובמנוחה. בשעות הצהריים המאוחרות נסענו לעבר תחנת הרכבת הצפונית אשר באזורה אמור להיות שוק גדול ומגוון. הסתובבנו באיזור התחנה ובמהלך הסיבוב היינו בחנות ספרים ענקית שנראתה יותר כמו מחסן ראשי של סטימצקי ובקניון לנעליים (לא ממש ברור מי היצרן ועוד יותר לא ברור לכמה זמן הנעליים מחזיקות). ראינו גם באחת בחנויות תופעה סינית הזוייה - מסגרות משקפיים ללא עדשה (די נפוץ לראות סיניות שלובשות את זה). 
לא היינו בטוחים שהגענו לשוק אז בעזרת (או בגלל) ה gps המשכנו ללכת לכיוון מסויים. לא מצאנו שוק אחר אבל מצאנו מאפיינים סיניים רבים מאחורי גורדי השחקים של העיר: דוכני בשר (הסינים קונים/ מוכרים חלקי בשר די לא שגרתיים), משאיות משמשות כדוכנים למכירת פירות, מספרות ניידות (מספרות מאולתרות באמצע הרחוב, מסעדות רחוב (מסעדות בהן כל האוכל מבושל ומאוכסן ברחוב.  בוודאי שגם אוכלים אותו באמצע הרחוב). לאחר סיבוב ברחוב חזרנו למלון,  נחנו מעט והלכנו לאכול ארוחת ערב במסעדה הצמחונית מהימים האחרונים (זאת המסעדה בה אכלנו הכי הרבה פעמים במהלך הטיול - 5 פעמים). לאחר הארוחה חזרנו למלון ובדרך עצרנו בסופר מרקט לקנות מספר מצרכים. 