
קמנו בבוקר,  התארגנו,  אכלנו ארוחת בוקר,  הזמנו כרטיסי טיסה לשנגחאי (סין) ויצאנו להשכיר אופניים. 
מסתבר ששוב הסוכנות הזולה לא הייתה פתוחה אז נאלצנו לחזור לסוכנות היקרה מאתמול. 
לקחנו את האופניים ויצאנו לעבר הכפרים שמדרום לעיירה. 
הדרך בין הכפרים הייתה יפה מאוד (שדות והרים). 
באחד הכפרים ראינו קבוצת ילדים והבאנו להם לחמניות שהיו לנו ולא רצינו (מי רוצה לחמניות מרות). 
הילדים ממש התלהבו מהלחמניות ומאיתנו והתחילו ללכת אחרינו ברחבי הכפר. 
אחרי סבב הכפרים הראשון עלינו על גבעה שבראשה סטופה ומקדש בבנייה. 
העלייה ארכה לנו כ 30 דקות. 
הסטופה והמקדש לא היו כל כך מעניינים אבל הנוף בדרך לפסגה ובפסגה היה שווה את העלייה. 
הירידה מהגבעה ארכה כ 3 דקות (ככה זה באופניים). 
בדרך אל העיירה עצרנו בעוד 2 כפרים נחמדים. 
בעיירה נחנו מעט ואכלנו ארוחת צהריים. 
אחרי האוכל המשכנו בסבב הכפרים ויצאנו לעבר הכפרים שממזרח לעיירה. 
הדרך אל הכפרים (כמו כל איזור העיירה היה יפה מאוד. 
מרבית הכפרים היו די מודרנים ומשעממים. 
לקראת סוף הסבב שלנו הגענו אל שני כפרים פרימיטיביים של מיעוטים עניים. 
באחד מהם היו אפילו מקלחות ציבוריות במרכז הכפר. 
מצד שני היה באותו הכפר ערב קריוקי ושיחקו ביליארד. 
מה שמעניין באיזור של העיירה הוא הגיל המאוד נמוך של מי שנוהג בטוסטוסים. 
יצא לנו לראות (היום כמו בימים האחרונים) ילדים ממש קטנים שנוהגים על טוסטוס (אפילו ראינו 3 ילדים על טוסטוס אחד). 
לפני השקיעה חזרנו אל העיירה. 
קנינו מצרכים לימים הקרובים וסיימנו את היום.