על מנת למצות את הטיול שלנו באיזור לתומו התעוררנו מוקדם מאוד בבוקר (03:45). התארגנו בזריזות ותוך רבע שעה היינו מוכנים לצאת לדרך. הבעיה הייתה שהמלון היה נעול..  אורחים נוספים רצו לצאת אז הם התקשרו למנהל שיבוא ויפתח את הדלת. חיכינו 10 דקות ארוכות במיוחד ואז הוא הגיע. יצאנו לדרך בחשכה מוחלטת (עם פנס ראש) והתחלנו ללכת לעבר הרכבל בעלייה. למרות העייפות מחוסר השינה הלכנו מהר אבל לא מהר כמו הסינים שכמעט רצו לרכבל. מה שמוזר זה שהם הלכו בלי פנסים, פשוט מפחיד. 
בשעה 04:40 הגענו לרכבל ובאופן \"מפתיע\" הרכבל עדיין לא היה פתוח (גם כרטיסים עדיין לא היה ניתן לרכוש). בשעה 05:30 פתחו את דלפק הכרטיסים ולמזלנו היינו בין הראשונים בתור. קנינו גם כרטיסים לבחורה הסינית שטיילה איתנו אתמול ולעוד משפחה סינית שפגשנו בדרך. אחרי שקנינו את הכרטיסים רצנו אל הרכבל (שמרו לנו מקום בתור לרכבל) ואחרי שעברנו את הכניסה למתחם הרכבל רצנו אל קרון הרכבל עצמו. הספקנו להגיע לרכבל הראשון שניות ספורות לפני שהוא התחיל לעלות. במהלך העלייה ברכבל התחלנו לראות את אור השמש העולה. כשהגענו לפסגה לא רצינו לפספס את הזריחה אז רצנו אל נקודת התצפית אל הזריחה. הספקנו להגיע דקות ספורות לפני הזריחה עצמה.  הזריחה הייתה מרשימה מאוד והייתה שווה את המאמץ. לאחר שהשמש התחילה לעלות ראינו את הייחודיות של הזריחה. השמש עלתה מעל לעננים (שמכסים את כל ההר שהיינו בפסגה שלו) והאירה עליהם. המראה היה נראה כמו ים של עננים. אחרי התצפית על הזריחה המרהיבה, הסתובבנו במתחם שבפסגה בין המקדשים שבו. בזמן שהבחורה הסינית הדליקה נרות וקטורת והתפללה חיכינו לה בצד. בזמן שחיכינו ניגשה אלינו בחורה סינית והתחילה לדבר איתנו. היא הביאה לנו במתנה חטיף שעועית מעניין. אושרית ניסתה אותו ואחרי שהחטיף נגע לה בשפתיים היא הבינה שזה לא בשבילנו (זה היה חריף ברמות).  נתנו את החטיף לבחורה הסינית שטיילה איתנו. החלטנו לא לרדת עם הרכבל אלא לרדת ברגל. נפרדנו מהבחורה שטיילה איתנו והתחלנו לרדת. הירידה ארכה כשעה ובמהלכה עשינו הפסקת תמונות עם המקומיים. 
כשהגענו למטה עשינו צ\'ק האוט וניגשנו לתחנת האוטובוסים לרכוש כרטיס למרגלות ההר. בכניסה לתחנה הציע לנו נהג אוטובוס כרטיס במחיר גבוה במיוחד, כמובן שסירבו. תוך כשעה הגענו למרגלות ההר שם התחלנו ללכת לעבר מקדש qingyin. כשהגענו למקדש רצינו לאכול בו ארוחת צהריים אך לא היה בו אוכל (הארוחה הסתיימה). חיפשנו מקום לאכול בעזרת מקומיים ובהמלצתם הלכנו למסעדה באיזור. לא ממש היה להם אוכל צמחוני והם דרשו מחיר מוגזם מאוד. הלכנו מהמקום למרות שהם הציעו לנו  \"הנחה\".  עלינו על אוטובוס לעיירה וכשהגענו הלכנו לבקר בשני מקדשים עיקריים Baoguo ו fuhu. לשני המקדשים נדרשנו לשלם דמי כניסה ובשניהם היה \"אסור\" לצלם. בראשון רצינו לאכול אך גם בו הארוחה הסתיימה. ובשני הדבר המעניין ביותר היה חדר ובו 500 פסלים של בודהות שונים ומשונים. אחרי הביקור במקדשים חזרנו אל המלון ובדרך עברנו בשני מפלים ובתחנת האוטובוסים לרכוש כרטיסי נסיעה ל Chengdu. לקחנו מהמלון את התיקים ואת הכביסה וחזרנו לתחנת האוטובוסים. 
בשעה 16:00 התחלנו לנסוע ותוך כשעתיים וחצי הגענו למרכז העיר Chengdu. 
לקחנו אוטובוס מקומי ונסענו למלון (במלון בו היינו שבוע שעבר לא היו חדרים פנויים אז החלפנו מלון). 
הנחנו את התיקים במלון והלכנו לאכול ארוחת ערב במסעדה הצמחונית בה אכלנו שבוע שעבר (מסעדת בופה). האוכל היה טוב והפעם גם הייתה שתייה חמה (חלב סויה חם) ועוגיות. שבעים ומרוצים אחרי יום ארוך ומתיש (בלי יותר מדי אוכל), חזרנו למלון. 