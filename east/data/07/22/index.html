בדומה לימים האחרונים: קמנו מוקדם בבוקר, התארגנו, אכלנו ארוחת בוקר ועשינו את הטיול היומי לתחנה המרכזית. כשהגענו שוב גילינו שאין היום אוטובוס. האוטובוס הבא אליו ניתן לרכוש כרטיס הינו למחרתיים. בנקודה הזאת החלטנו שאנחנו מפסיקים עם הטרטור הזה. החלטנו להמשיך בטיול ושל- giuzhaigou ניסע בהמשך. נסענו לתחנת הרכבת ושם קנינו כרטיסים ל guangyuan. חיכינו בתור כמו שאר הסינים וכשהגיע תורנו ביקשנו כרטיסים ל guangyuan. המוכרת לא ידעה איך להגיד לנו שאין כרטיסים בישיבה אז היא קראה לדוברת אנגלית. כשהגיע דוברת האנגלית היא שאלה אותנו לאן נרצה להגיע (למרות שהיעד כבר הופיע לה על המסך) ואמרנו לה guangyuan היא סיפרה לנו על זמני הנסיעה ל Guangzhou. כנראה שסינית היא מבינה פחות טוב מאנגלית. כשהחלטנו על השעה וידאנו שנשב ביחד וכשהיא הביאה לנו את הכרטיסים ראינו שהמושבים שלנו לא רק שלא סמוכים אלא רחוקים אחד מהשני. הערנו לה על זה והיא לא כל כך הבינה מה הבעיה. הסברנו לה ואז היא הלכה למספר דקות כדי לבטל את הכרטיסים וחזרה עם כסף. עם הכסף היא \"קנתה\" לנו כרטיסים עם מושבים סמוכים (לא לפני שהיא ספרה שוב את הכסף).
בשעה 11:00 עלינו על הרכבת לעיניהם הסקרניות של המקומיים. 
בשעה 17:00 הגענו אל guangyuan והתחלנו לחפש מקום לינה. באופן מפתיע לא מעט מקומות טענו שאין להם מקומות ללילה (מקומות שלא נראו מי יודע מה, פשוט רצינו לקבל סדר גודל של רמה ומחירים). בעזרת אפליקציית הניווט הסינית פנינו לעבר מלון מוזל ובדרך נכנסנו למלון אחר שנראה לא משהו. כשהגענו למלון מהאפליקציה הבנו שהאפליקציה ממליצה לא רע בכלל. קיבלנו חדר מפנק במלון איכותי עם נוף יפה לנהר הסמוך. 
נחנו מעט בחדר ולאחר מכן יצאנו לרחוב הראשי בעיר (לפי הספר) לחפש מקום לאכול בו ארוחת ערב. 
לא מצאנו מקום שראוי לאכול בו, אבל מצאנו סופר מרקט נחמד שבו קנינו לחם, ירקות, גבינה צהובה (עבר הרבה זמן מאז שאכלנו גבינה) ועוד. 
חזרנו למלון והכנו לנו ארוחת ערב מפנקת. 