קמנו מוקדם בבוקר, התארגנו, קיבלנו עוד לילה מתנה במלון (ככה זה כשצוברים המון נקודות :-P ) ונסענו במטרו לתחנת האוטובוס ל mutianyu - חלק מהחומה הגדולה. כשהגענו למקום קצת הסתבכנו למצוא את התחנה ואחת המקומיות אפילו שלחה אותנו לכיוון הפוך. בסופו של דבר עלינו על האוטובוס (יש לנו הרגשה ששילמנו קצת יותר מהמחיר האמיתי) ותוך כשעה אמרו לנו לרדת. כפי שכתוב בספרים ובאינטרנט חיפשנו דרך להגיע ל mutianyu. בעזרת 2 בחורים (מקומיים - תושבי בייג\'ינג) נסענו ברכב פרטי למקום. בכניסה למקום נדרשנו לשלם בנוסף לדמי הכניסה גם תשלום על הסעה במקום (דרך חדשה במקום להוציא עוד כסף מהמבקרים). התחלנו את הטיול בעלייה של כחצי שעה לחומה וכשהגענו לחומה פנינו שמאלה. בדיעבד זאת הייתה בחירה נכונה כי היה מדובר בשעתיים של עלייה (כ 2.5 ק\"מ). הגענו עד לנקודה שבה החומה המשוחזרת הפסיקה וחזרנו חזרה (בירידה). כשהגענו לנקודת ההתפצלות פנינו ימינה לדרך שברובה מישורית. המשכנו בדרך עד לנקודה שבה כבר לא היה ניתן ללכת. בסמוך (יחסית) לנקודת הסיום הייתה דרך למטה.  מה שמשעשע בדרך הזאת, זה שאין שום שילוט שמכווין לדרך. זה לא מונע מהמקום להיות מלא בשלטים לרכבל ולמגלשה למטה (יקרים ברמות גבוהות במיוחד). 
כשהגענו למטה נסענו באוטובוס מקומי (שעלה כמעט עשירית מהרכב בו נסענו בהלוך) ביחד עם קבוצת תיירים מערביים (החומה הייתה מלאה בתיירים מערביים,  אולי אפילו יותר מסינים) לתחנה אחרת שבה לקחנו אוטובוס לבייג\'ינג (את האוטובוסים מצאנו בעזרת אפליקציית הניווט הסינית).
היה משעשע לראות איך רונן מדבר עם המערבים ומציג מספרים בידיים בשיטה הסינית (בסין מציגים מספרים בשיטה שונה משאר העולם). 
כשהגענו לבייג\'ינג נסענו במטרו למסעדה בה אכלנו שלשום ואכלנו ארוחת ערב (המנות שם כל כך טעימות שקשה לתאר) לאחר מכן חזרנו למלון ועשינו כביסה (פעם אחרונה בטיול). 