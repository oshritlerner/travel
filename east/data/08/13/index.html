קמנו בבוקר ליום גשום, אכלנו ארוחת בוקר, התארגנו ויצאנו לעבר פארק \"מקדש השמיים\". 
כשהגענו אל הפארק החלטנו שלא ללכת אליו היום בגלל מזג האוויר והמשכנו ליעד הבא: שוק הצעצועים שנמצא בסמוך אליו. 
למרות השם המפוצץ מדובר בקניון די קטן שמכיל קומה אחת של צעצועים. שאר הקומות מיועדות למזכרות ולמתנות. 
אכלנו ארוחת צהריים בפיצה האט ולאחר מכן ביקרנו בשוק הפנינים הסמוך. בקניון הזה אין יותר מדי פנינים (יש במקום מספר קטן מאוד של חנויות שמוכרות פנינים אמיתיות). אבל יש בקניון הרבה דוכנים שמוכרים בעיקר שטויות לתיירים ו/או לילדים. המקום מלא בתיירים (גם קבוצות של תיירים ישראלים) וחלק מהמוכרים גם \"מדברים\" עברית. 
משם המשכנו לשוק / רחוב המשי.  מדובר בקניון לתיירים שדי קשה למצוא בו משי. בקניון מוכרים בעיקר מוצרים לתיירים במחירים שגבוהים פי 50 (זאת לא טעות הקלדה - פי חמישים) מהמחירים במקומות אחרים לתיירים (שיקרים גם ככה). 
משם המשכנו לתאטרון tiandi למופע אקרובטיקה. 
הזמנו כרטיסים מראש (היה לנו מוזר שלא התבקשנו לשלם מראש) וכשהגענו רכשו בשבילנו כרטיסים (לכאורה במחיר מלא) ועליהם שילמנו מחיר מוזל. לא ברור איך העסק הזה מתנהל..
למזלנו הגענו בזמן טוב ותפסנו מקומות ממש טובים. במופע מחיר הכרטיס נקבע לפי מיקום המושב וישבנו במקומות שאחרים משלמים עליהם אפילו פי 3 (המחיר ששילמנו ממש לא זול -  180 יואן לאדם). המופע היה יפה מאוד וארך שעה (לא כולל הפסקה של 10 דקות באמצע). 
לאחר המופע חזרנו למלון וסיימנו את היום. 