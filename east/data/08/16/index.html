קמנו בבוקר, אכלנו בפעם האחרונה בסין ארוחת בוקר במלון, התארגנו ונסענו לשוק האוכל. 
כשהגענו למקום התברר לנו שכבר היינו באיזור לפני מספר ימים אך בזמנו לא ידענו שזה המקום. 
ציפינו לראות במקום מגוון של מאכלים מקומיים והופתענו לגלות שהיה במקום בעיקר סוג אחד של אוכל - שיפודים הזויים. בין היתר היה ניתן למצוא על השיפודים: עקרבים חיים, ג\'וקים, עכבישים, מרבה רגליים, כוכבי ים וסוסוני ים (בנוסף לשיפודים ה\"רגילים\"). 
לאחר מכן נסענו לאזור פארק מקדש השמיים ואכלנו בפיצה האט ארוחת צהריים אחרונה בסין. \"קפצנו\" לשוק הפנינים וקנינו כיסוי נוסף לטלפון של רונן (למחירים של סין קשה לסרב). 
המשכנו לפארק מקדש השמיים וקנינו בכניסה את הכרטיס המשולב שכולל כניסה לאטרקציות שבתוך הפארק. בדיעבד התברר שכרטיס כניסה לפארק חסר משמעות כי אין ממש מה לראות / לעשות בפארק עצמו מלבד לאטרקציות שבו. 
בפארק יש מספר מבנים מעניינים שבאופן מפתיע לא ראינו כמותם עדיין בטיול (מסתבר שביום האחרון של הטיול זכינו לראות דברים חדשים). 
לאחר הטיול בפארק חזרנו למלון וביקשנו את עזרת צוות העובדים במציאת אנשים נזקקים שלהם נוכל לתרום חפצים שהחלטנו לא לקחת לארץ. הם לא ממש הבינו מה אנחנו רוצים אז בסוף הבאנו להם את החפצים.
התארגנו, עשינו צ\'ק האוט והלכנו ל tesco לקנות מעט מצרכים לארוחת ערב, לטיסה ולמחר. חזרנו למלון, הכנו ואכלנו ארוחת ערב, נחנו מעט ובשעה 21:00 יצאנו לעבר תחנת הרכבת הישירה לשדה התעופה. בסביבות השעה 22:00 הגענו לשדה התעופה ועשינו צ\'ק אין לטיסה. המשכנו לביקורת דרכונים שעברה מהר יחסית ואז הגענו לתור של הבדיקה הביטחונית. שם כבר התהליך היה איטי במיוחד. כשהגיע התור שלנו להבדק לא אפשרו לנו להעביר מטען נייד. הסיבה לכך שלא הייתה מדבקה שמציינת את הנתונים הטכניים על המטען. לא עזרה לנו העובדה שהראנו למאבטחת שניתן להטעין עם המטען. רונן ביקש לפרק את המטען נייד כדי לבדוק אם יש נתונים טכניים בתוך המטען אך המאבטחת אסרה עליו לעשות זאת בטענה שזה עלול לגרום לפיצוץ במקום.
בדיוק כשזה קרה בחורה מערבייה אחרת נתקלה גם היא ב\"בעייה בטחונית\" - הייתה לה כמות ענקית (כ 50) של לקים לציפורניים. המאבטחת טענה שהיא יכולה לטוס רק עם 10 יחידות. מה שכן, לא הייתה שום בעייה שנקבל ממנה \"במתנה\" 10 לקים כל אחד ונטוס עם זה. ברור שאחרי שעברנו את המאבטחת הבאנו לבחורה את הלקים. ללא ספק זאת דוגמה מושלמת לגישה הסינית שחוקים קודמים לחשיבה. 
בסביבות השעה 00:30 עלינו על המטוס שלמרבה הפלא היה מרווח מאוד. 