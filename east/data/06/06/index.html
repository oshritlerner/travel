קמנו בבוקר,  אכלנו ארוחת בוקר במלון וירדנו אל הלובי שם חיכו לנו הבחורים איתם קבענו אתמול. 
בהתחלה הלכנו לשוק המקומי שם הסתובבנו מעט ולאחר מכן הלכנו לכיכר המרכזית. 
בהמלצת מדריכת טיולים חיפשנו רכב שייקח אותנו לסיבוב בין הכפרים ובנקודות התצפית.  מהר מאוד מצאנו כזה ובמחיר ממש זול - 260 יואן למיני ואן עם נהג לארבעה אנשים. 
ויתרנו על קניית כרטיס כניסה למספר נקודות תצפית מה שבסוף היום התברר כהחלטה נבונה. 
במהלך היום ביקרנו במספר כפרים אך לא זה היה המהות של היום.  נקודות התצפית הרבות והיפייפיות הן אלו שעשו לנו את היום. 
כשעברנו בנקודת ביקורת משטרתית התבקשנו לא לשבת מקדימה ולסגור את החלונות.  כנראה שזה לא חוקי להסיע תיירים.. 
ברמת העיקרון השיא של הסיור אמור להיות בזריחה ובשקיעה אבל מכיוון שטרסות האורז לא היו מלאות במים (זאת לא העונה) לא הייתה משמעות לזמנים האלו.  אולם האורז שהיה בשיא צמיחתו היה יפה שלעצמו במשך כל היום. 
את ארוחת הצהריים אכלנו באחד מהכפרים בדרך.  באופן לא מפתיע זה היה טעים וזול. 
המשכנו בסבב עד לשעה 17:00 כשבדרך הבחור הצרפתי לימד אותנו קצת על המצלמה.  היום הזה היה שיעור ותרגול טובים בשבילנו. 
בנקודה האחרונה חיכינו לשקיעה המיוחלת.  בשעה 19:30 אחרי השקיעה התברר לנו שהמתנו לשווא.  הנוף היה יפה והיה נחמד לשוחח עם הבחורים אבל לא הייתה שקיעה מרשימה. 
כשחזרנו למרכז העיירה התארגנו קצת וב21:30 נפגשנו שוב עם הבחורים וחיפשנו מקום לאכול בו. 
תוך כדי חיפוש פגשנו את זוג האיטלקים שנסעו איתנו אתמול מ Kunming. 
הם נכנסו איתנו למסעדה (למרות שהם כבר אכלו) והעברנו כולנו את הערב ביחד.  במהלך השיחה איתם התברר לנו שעשינו בשכל שלא התעוררנו במיוחד לזריחה שלא הייתה שונה מהשקיעה. 
בשעה 01:00 חזרנו למלון וארגנו את התיקים לקראת החזרה מחר לkunming. 