אחרי לילה בלי יותר מדי שינה (כלבים התחילו לנבוח לפני 06:00, כנראה גרסה מקומית של תרנגולים?) יצאנו בסביבות 09:00 לחפש מלון ללילות הבאים. הסתובבנו בעיירה ומהר מאוד הבחנו בייחודיות שבה. שילוב של חדש עם ישן,  קידמה ומסורתיות במקום אחד. הסתובבנו כשעתיים וראינו 3 מלונות: הראשון היה יקר יותר ונראה פחות טוב.  השני היה הרבה יותר טוב אבל גם הרבה יותר יקר וקצת רחוק, השלישי היה יותר זול, יותר טוב וקרוב.  לקחנו את השלישי. העברנו את התיקים ויצאנו לעבר אחת האטרקציות של העיירה - מקדש ישן. 
במקדש לא היה יותר מדי מה לראות: בדיוק התפללו בפנים וגם לא כל כך אישרו לנו לעבור - אושרית לבשה מכנסיים קצרים. חזרנו בדרך קצת שונה  - דרך בתים כפריים שבצמוד למקדש.  שם כבר היה מה לראות.  האנשים עם הלבוש המסורתי,  המבנים המוזרים והילדים החביבים עשו לנו את היום.  כשהגענו למרכז העײירה הגענו בדיוק בזמן למופע ריקוד מסורתי. כנראה שאנחנו היינו יותר מעניינים מהמופע אחרת איך אפשר להסביר שהתקהלו סביבנו כל כך הרבה אנשים? 
היה מדהים לראות את האנשים המקומיים שלבושים בצורה כל כך לא שגרתית: הילדים הקטנים עם ג\'ינס ומעיל, הנוער כמו פנקיסטים של שנות השמונים והגברים כמו קאובויים.  הנשים לבושות ברובן בלבוש מסורתי. 
ולא רק הלבוש מוזר,  גם השיער לא שגרתי.  הבנים מגדלים שיער,  לחלקם יש גם צמות מעוצבות ולחלק מהנשים יש שילוב של חוטים בשיער.  בהחלט לא משהו שרואים כל יום. 
נהיינו רעבים אז חיפשנו מקום לארוחת צהריים.  נכנסנו למקום שנראה לנו וביררנו מה נוכל לאכול.  אחרי שהמלצרית בלבלה לנו במח על מה אפשר לאכול שם היא אמרה לנו מחיר כל כך מוגזם אז קמנו והלכנו למקום אחר. במקום האחר הזמנו מרק נודלס גדול, משביע, זול וטעים. 
חזרנו למלון, עשינו כביסה, נחנו ולקראת ערב הלכנו לקנות מאפים ושתייה ורונן החליט שזה זמן טוב גם להסתפר אז נכנסנו למספרה מקומית. חזרנו לחדר המשכנו קצת עם הכביסה וסיימנו את היום. 