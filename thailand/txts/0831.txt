קמנו ב 07:00, אכלנו א. בוקר, התארגנו ויצאנו לעבר שמורת הטבע ארוון. הנסיעה הייתה ארוכה מכפי שחשבנו וארכה כשעה וחצי. בשמורה הסבירו לנו שהמסלול הוא בכיוון אחד ושבדרך נעבור 7 שלבים של המפל, שבכל שלב נראה מפל אחר. התחלנו ללכת בסביבות השעה 10:00 במחשבה שקטן עלינו המסלול ובמהרה הגענו לשלב הראשון. במשך כשעתיים עברנו בין המפלים עד שהגענו למפל השביעי חסרי כוחות. נחנו מעט במפל והתחלנו לחזור. בשעה 13:15 הגענו לנקודת ההתחלה/ סיום ואכלנו א. צהריים באחת ממסעדות הפארק. לאחר הכנת תכנית להמשך היום החלטנו לנסוע למערת פרה ת'את (11 קילומטרים מהשמורה) ולאחר מכן להמשיך למערות נוספות מרוחקות יותר. בשעה 14:00 יצאנו לדרך ולהפתעתנו התברר לנו שהנסיעה היא בדרך עפר. לאחר כ 45 דקות נסיעה (עקב תנאי הדרך) הגענו לכניסה למסלול למערה. עובד חביב של המקום ביקש לראות כרטיסים של שמורת ארוון והסביר לנו שהכרטיס כולל גם כניסה למערה (200 באט לאדם). העובד סיפר לנו שאורך המסלול הוא 600 מטר בלבד, איחל לנו בהצלחה ושלח אותנו לדרך. בדומה לשמורת ארוון היינו בטוחים שהמסלול קל במיוחד והתחלנו לעלות על המדרגות למערה בזריזות. אחרי כ-5 דקות הליכה הבנו שכל הדרך למערה היא במדרגות. אחרי כ 30 דקות של עלייה מתישה במדרגות הגענו לפסגת ההר, שם חיכה לנו שלט לחכות למדריך. אחרי כרבע שעה הגיע המדריך שלקח אותנו לסיור במערה. במערה ראינו זקיפים ונטיפים וסלעים מיוחדים. אחרי הסיור במערה שערך כ 15 דקות ירדנו אל תחתית ההר עייפים אך מאוד מרוצים. בשלב זה החלטנו לוותר על המערה הבאה והחלטנו לחזור אל העיר. את דרך העפר הבעייתית עברנו בליווי צמוד של מבול, מה שהקשה על הנסיעה והאריך אותה. בסביבות השעה 19:00 הגענו חזרה לקנצ'נבורי וביקרנו לראשונה מאז הגעתנו לעיר בשוק הלילה. אחרי סיבוב בין הדוכנים ואכילת א. ערב במקום חזרנו למלון. יצאנו לחנות אינטרנט לעדכן את האתר ולתכנן את המשך הטיול. חזרנו למלון והלכנו לישון.