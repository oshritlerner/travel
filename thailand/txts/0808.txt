התעוררנו ב 08:30 אכלנו את א. הבוקר הקבועה. שילמנו לעוד לילה בגסט האוס (תוספת 10 ש"ח לסופ"ש) ויצאנו לתחילתו של יום רטוב. הלכנו לחפש את המפל האבוד מיום קודם לפי הוראותיו של עובר אורח מיום קודם. לפי התכנון היינו אמורים להגיע עם הטוסטוס לגדה של הנחל, משם ללכת נגד כיוון הזרימה בתוך הנחל כשעה וחצי עד שנגיע למפל. אך תכניות לחוד ומציאות לחוד. מה שקרה בפועל זה שאחרי חצי שעה הליכה, תפס אותנו מבול שדי תרם לאווירה של הטיול, אך התחיל די להעיק אחרי שהלכנו כבר שעתיים וחצי והמפל לא נראה באופק והדרך קדימה הייתה חסומה. לכן, החלטנו לחזור, אך אחרי כשעה וחצי הליכה בשביל לא מוכר, כשהבגדים שעלינו ספוגים מים, וכשהטוסטוס במקום לא ידוע התחלנו קצת לחשוש. באורח פלא, לאחר כעוד חצי שעה של הליכה (ועוד כ100 ליטר מים בבגדים), זיהינו עיקול בנחל שנראה לאושרית מוכר מתחילת הטיול. ואכן אחרי כ-3 דקות הליכה במים זיהינו את הטוסטוס, ואז יכולנו לנשום לרווחה. אך פה לא הסתיים המסע, שכן דרך העפר שבה הגענו עם הטוסטוס הייתה בוצית וקשה למעבר. אז התחלנו לדחוף את הטוסטוס עד שיכלנו לנסוע עליו. בסופו של דבר הגענו לחדר, נחנו טיפה ויצאנו לעבר המעיינות החמים. הצטיידנו במעט אוכל, תדלקנו ויצאנו לדרך. הגענו למעיינות החמים שהיו ריקים מאדם, מה שהפך את הביקור במעיינות לביקור פרטי. צפינו במעיינות הרותחים שיצאו מהם אדים של 80 מעלות. (משום מה רונן החליט שהוא רוצה לבדוק אם הם נעימים). השתכשכנו במים (לא 80 מעלות), במורד הזרם בבריכת מינרלים. חזרנו לחדר להתארגן, יצאנו לאכול ארוחת שישי והזמנו כרטיסים לנסיעה למחרת לצ'אנג מאי. חזרנו לחדר והלכנו לישון.