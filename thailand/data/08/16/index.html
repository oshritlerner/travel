קמנו באיזי ב 08:45, אכלנו א. בוקר, החזרנו את הטוסטוס וחיפשנו מונית לתחנה המרכזית. אחרי שמספר נהגי מוניות עקשניים לא היו מוכנים להתגמש במחיר מצאנו אחד שלקח אותנו במחיר שרצינו (50 באט). בתחנה המרכזית חיכה לנו אוטובוס מדוגם עם דיילת חייכנית. באוטובוס היו מושבים מרווחים, מיזוג אוויר וטלוויזיה שניגנה קליפים תאילנדיים. הנסיעה עברה במהירות ובנוחות (תוך שעה וחצי הגענו ללמפנג). קצת נדהמים ממהירות הנסיעה פנינו למודיעין בתחנה לקבל קצת מידע על העיר. אחרי שהתאפסנו יצאנו לחפש מונית. את המונית מצאנו מהר, אך נהג המונית "האדיב" חיכה שהמונית תתמלא באנשים ועיכב אותנו. אחרי 5 דקות המתנה התייאשנו ועברנו לנהג מונית אחר, שלקח אותנו באופן מידי למרכז העיר. כמו בלמפון גם בלמפנג מרבית התושבים לא יודעים חוץ ממספרים מילה באנגלית (העיר לא מתויירת), מה שגרם לכך שנהג המונית "זרק אותנו באיזה חור" ואמר לנו זה מרכז העיר ונסע. מלאי רגשות שליליים יצאנו לחפש מלון ללילה ובעזרת תושב המקום שהפגין בקיאות מפתיעה בשפה האנגלית מצאנו מלון (HOTEL PIN) ב 700 באט לזוג ללילה - חדר דלוקס. הנחנו את הציוד במלון ויצאנו לחפש טוסטוס להשכרה ומסעדה לא. צהריים. הסתובבנו הרבה (די הלכנו לאיבוד) ואחרי כשעה הליכה לקחנו מונית שהביאה אותנו למסעדה שקרובה למלון. אחרי הארוחה הטעימה המשכנו לחפש טוסטוס להשכרה. לבסוף מצאנו חנות אחת שמשכירה טוסטוסים (כנראה היחידה בעיר), שסיפקה לנו טוסטוס במחיר יקר יחסית (250 באט ליום) ובעייתי יחסית (הילוכים). אחרי שיעור נהיגה קצר ובלי יותר מדי ברירה לקחנו את הטוסטוס ויצאנו לסיבוב מקדשים. את קבלת הפנים במקדש הראשון ארגנו לנו מקבץ מרשים של כלבי רחובות העיר (15-20 כלבים) ששרו לכבודנו ממיטב שירי הנביחות הידועים. למרות שידוע שכלב נובח אינו נושך, לא לקחנו את הסיכון (יכול להיות שבתאילנד לא מכירים את הפתגם) ויצאנו בזריזות בחיפוש אחר שאר המקדשים. עם קצת עזרה מתושבי העיר הגענו לעוד 3 מקדשים. כשהתחיל להחשיך חזרנו למלון, נחנו קצת ויצאנו לשווקי הלילה. בשווקים, בדומה ללמפון ניתן להבחין בהפרש משמעותי במחירים (נמוכים יותר) ובמחסור בתיירים (6 תיירים אירופאים ו-0 ישראלים). בשווקים ליקטנו א. ערב ממספר דוכנים (וופל בלגי, תירס חם ופנקייק). באחד השווקים נתקלנו לראשונה במעדן מקומי, חרגולים מוקפצים (קצת מוזר היה שהמקומיים צחקו עלינו כשראו אותנו נדהמים מהמחזה). באותו השוק צפינו במופע ריקודים ומוזיקה שבטי. מותשים מהיום הארוך חזרנו למלון והלכנו לישון.