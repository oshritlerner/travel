התעוררנו בשעה 05:45, התארגנו והתחלנו בדרך לשדה התעופה.
נסענו במטרו לתחנת Termini (ניצלנו את העובדה שקנינו כרטיס יומי) ושם עלינו על הרכבת לשדה התעופה.
כשירדנו מהרכבת קנינו קפה ומאפים לארוחת בוקר ומשם המשכנו לטרמינל.
חיפשנו את טרמינל 5 (ממנו הטיסה שלנו יצאה) ואחרי חיפוש קצר התברר לנו שהוא לא כל כך קרוב למיקום שבו הרכבת עצרה. כדי להגיע לטרמינל 5 נאלצנו לעלות על הסעה (חינמית). בטרמינל 5 עשינו צ\'ק אין (שהיה מהיר מאוד) ולאחר מכן ניגשנו לשער ממנו יצאה הטיסה (שער G), מתברר שהשער לא ממש קרוב למיקום שממנו עשינו צ\'ק אין ונאלצנו לנסוע אליו בהסעה (חינמית).
כשהגענו לשער ממנו יצאה הטיסה העברנו את הזמן עד לעלייה למטוס בצפייה בסדרות (במחשב).
כשהחלטנו שהגיע הזמן לעלות למטוס עברנו בשער ואז כדי להגיע למטוס עלינו על הסעה (שלישית!!).
במטוס ישבנו בדיוק באותם המושבים מהטיסה בהלוך (44A ו 44B) - מושבים במעבר חירום עם מקום נוסף לרגליים. הטיסה יצאה באיחור של שעה (בשעה 11:00) ואחרי כשעה קיבלנו את הארוחה (ארוחת בוקר מינימלית ביותר).
בסביבות השעה 15:00 נחתנו בישראל, עברנו בביקורת דרכונים, אספנו את המזזוודות והלכנו מהר לרכבת הביתה.
כאן הסתיים המסע שלנו לאיטליה. מסע של 33 ימים רצופי חוויות. ללא ספק נשאר לנו טעם של עוד..