התעוררנו מאוחר יחסית (בשעה 08:00), התארגנו, קנינו מאפים ושתייה לארוחת בוקר בסופרמרקט קרוב ונסענו במטרו לכיכר Popolo. עלינו לתצפית על הכיכר, הסתובבנו מעט בכיכר וביקרנו בכנסיות שבכיכר. כשהמשכנו ללכת לעבר היעד הבא (כיכר Spagna - כיכר ספרד), ניגשו אלינו אם ובת (ישראליות) וביקשו שנצלם אותן, מסתבר שהן עשו את אותו המסלול כמונו (טיול היום שלנו ברומא). המשכנו ללכת איתן ובדרך עברנו במספר כנסיות.
לצערנו המדרגות הספרדיות והכנסייה שבכיכר ספרד היו בשיפוצים, אבל לפחות הייתה לנו הזדמנות לראות את הכיכר ריקה מאנשים. 
משם המשכנו לעבר מזרקת Trevi. לצערנו גם היא הייתה בשיפוצים. נו, לפחות חסכנו שתי סנט (נהוג להשליך מטבע למזרקה). משם המשכנו לפנתאון (בדרך עברנו במספר מבנים וכנסיות מעניינים) ולבסוף הגענו לכיכר Navona.
נפרדנו מהבנות שטיילנו איתן וחיפשנו מקום לאכול בו ארוחת צהריים. המסעדות שבאזור כיכר Navona יקרות מאוד (מה שלא בהכרח לא מעיד על איכות), כך שלקח לנו מעט זמן עד שמצאנו מסעדה לאכול בה.
הזמנו פיצה ומנת פתיחה - ברובקטה. כשקיבלנו את הפיצה גילינו שהיא ללא רסק עגבניות (פיצה לבנה). בשונה מאתמול שביקשנו רסק על הפיצה הצמחונית, הפעם לא ביקשנו (ולא יכולנו להחזיר את המנה - כמו שעשינו אתמול). למרבה הפלא הפיצה הייתה טעימה מאוד :).
אחרי הפסקת הצהריים הלכנו לעבר Gianicolo. אחרי שעה של חיפושים אחרי המקום (גוגל לא ממש עזר) התייאשנו וחזרנו למלון (מסתבר שאנחנו לא היחידים שלא מצאו את המקום - פגשנו עוד המוני מבקרים שחיפשו את המקום ללא הצלחה - צרת רבים חצי נחמה:) ).
אחרי שהתארגנו במלון נסענו אל הגטו היהודי לאכול ארוחת ערב עם גלוריה ווינצ\'נזו (בדרך עצרנו בכיכר פירנצה לצלם את הכיכר ואת האטרקציות הסמוכות לה).
ארוחת הערב הייתה טעימה ומשעשעת מאוד.
אחרי הארוחה נסענו איתם לתחנת מטרו קרובה, נפרדנו מהם וחזרנו למלון. 