התעוררנו בשעה 08:15, אכלנו ארוחת בוקר במלון, עשינו צ\'ק האוט ויצאנו לעבר Varazze. ה Waze לא תפקד כל כך ולקח אותנו בדרכים ללא מוצא (נקווה שלא נכנסנו למקומות אסורים). עלינו על האוטוסטרדה ותוך כשעתיים הגענו ל Varazze.
מצאנו מהר מאוד את המלון, פרקנו את התיקים ויצאנו למכבסה קרובה בשירות עצמי (בהמלצת העובדת במקום). מכיוון שלא היה לנו כסף מזומן במדוייק ומכיוון שראינו מכונה לפריטת שטרות, השתמשנו בה לפרוט את השטר של ה50 יורו שהיה לנו.
כשהכנסנו את השטר למכונה התחילו לצאת ממנה מטבעות (המון מטבעות!). לצערנו יצאו ממנה אסימונים ולא כסף אמיתי.
היינו בשוק כי המחיר של הכביסה והייבוש היה 5.5 יורו. ניסינו להתקשר למספר טלפון שהיה רשום במקום, אבל לא ממש ענו לנו בו. נעזרנו באחת הלקוחות במקום והיא דיברה בשבילנו עם העובדת במקום. בזמן שהכביסה שלנו הייתה במכונה  מכרנו 8 אסימונים ללקוחה אחרת וכשהכנסנו את הכביסה לייבוש, הלכנו לאכול ארוחת צהריים (ארוחת קדם מפסקת) במסעדה קרובה. כשחזרנו מהמסעדה הגיעה הבחורה שעובדת במקום (זקנה רגזנית כמו שהלקוחה הבטיחה לנו) והיא המירה לנו בחזרה את הכסף ליורו (מלבד חצי יורו שקנינו בו מרכך כביסה).
חזרנו למלון, התארגנו מעט ויצאנו להסתובב מעט לאורך הטיילת לפני הצום. לארוחת ערב (ארוחה מפסקת) אכלנו גלידה טעימה מאוד.
חזרנו למלון, התארגנו ובשעה 19:04 סגרנו את היום.
בשעה 19:05 השכנים שלנו (בני 80+) החליטו לראות טלוייזיה בווליום גבוה. בגלל שהקירות במלון לא מבודדים טוב מרעש, לא יכולנו שלא לשמוע את כל מה שהם שמעו. אושרית ביקשה מהם להנמיך מעט את הווליום והם הנמיכו ישר.
